# Tesi di Laurea Triennale in Informatica - Università degli studi di Salerno
Al giorno d’oggi, le aziende di tutto il mondo, si trovano a gestire ogni mese un elevato volume di documenti in formato digitale come fatture, ordini di acquisto e altri tipi di documento. 
Questi documenti contengono una grande quantità di dati non strutturati, che devono essere raccolti, elaborati e archiviati nei rispettivi sistemi informativi aziendali, al fine di garantire tracciabilità e controllo.
Nella maggior parte dei casi, queste operazioni vengono svolte da un essere umano, rendendo il processo ripetitivo, dispendioso in termini di tempo e soggetto a errori.
Considerando l’importanza di tale attività, automatizzare questo processo rappresenta oggi un’esigenza in costante crescita per le aziende.
La presente tesi si concentra sull’analisi e la valutazione di SAP Document AI: uno strumento basato sull’intelligenza artificiale progettato per estrarre automaticamente dati da documenti digitali. 
In particolare, lo studio è stato condotto su un caso d’uso reale che riguarda l’estrazione automatica dei dati da fatture in formato PDF.
Questo studio è stato svolto durante il mio periodo di tirocinio presso l’azienda Software Business S.r.l. Benefit, dove sono stato inserito all’interno di un team di ricerca e sviluppo dedicato alle nuove soluzioni proposte da SAP basate sull’intelligenza artificiale.
Oltre ad approfondire il funzionamento di SAP Document AI, verrà affrontata un’analisi comparativa con ChatGPT, con l’obiettivo di evidenziare limiti e differenze tra le due soluzioni nell’elaborazione dei documenti.
Il fine di questo studio non è stato solo quello di valutare l’efficacia della soluzione proposta da SAP, ma anche analizzarne l’adozione in un contesto aziendale concreto.
Infatti, i risultati ottenuti hanno portato l’azienda a considerare SAP Document AI come una soluzione adottabile per dei clienti reali.
La tesi si conclude con alcune considerazioni sul potenziale dello strumento, i margini di miglioramento e il valore concreto apportato al processo di digitalizzazione aziendale.
